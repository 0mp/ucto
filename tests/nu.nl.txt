'Hoge concentratie lood was uitschieter'

Uitgegeven:	12 januari 2011 11:21
Laatst gewijzigd:	12 januari 2011 11:39

BILTHOVEN - In de Mariapolder vlakbij Moerdijk is op de dag van de brand bij Chemie-Pack veel meer lood gemeten in neergedaalde roetdeeltjes dan is toegestaan. Het betreft vermoedelijk een eenmalige uitschieter, aldus een woordvoerder van het RIVM woensdag.

Op de dag van de brand werd 879 mg/kg lood gemeten, terwijl 0,5 mg/kg normaal is. Een dag later werd er veel minder lood gevonden, namelijk 2,0 mg/kg.

Boeren in de omgeving van Moerdijk hebben geklaagd dat hun koeien diarree hebben doordat zij gras met lood zouden hebben gegeten.

Volgens het RIVM hebben de mensen die monsters hebben genomen bij de Mariapolder, daar geen koeien gezien. Bovendien is boeren afgeraden om hun vee buiten te laten grazen, aldus de zegsman.

Het RIVM wil niet speculeren over de vraag of het lood dat is vrijgekomen bij de brand in Moerdijk, schadelijk is voor de volksgezondheid. Ook wil de woordvoerder niet ingaan op de vraag of de metingen naar de aanwezigheid van lood niet in een veel groter gebied hadden moeten plaatsvinden.


Rehn wil dat EU-noodfonds meer kan lenen

Uitgegeven:	12 januari 2011 10:29
Laatst gewijzigd:	12 januari 2011 10:35

BRUSSEL - Het EU-noodfonds, waarop eurolanden in nood een beroep kunnen doen, moet meer geld kunnen lenen op de kapitaalmarkt. Eurocommissaris Olli Rehn (Monetair Beleid) schrijft dat woensdag in een opiniestuk in de Britse zakenkrant Financial Times.

© ANP
Het fonds bevat in totaal garanties voor 750 miljard euro. Daarvan is 250 miljard euro afkomstig van het Internationaal Monetair Fonds (IMF) en 60 miljard van de Europese Commissie. Voor de overige 440 miljard staan de eurolanden garant
.
Zij hanteren echter zeer strenge voorwaarden, waardoor ze in werkelijkheid slechts 250 miljard euro kunnen lenen. Rehn wil de garantievoorwaarden versoepelen, waardoor het te lenen bedrag toeneemt.

Het onderwerp komt begin volgende week ter sprake tijdens een bijeenkomst van de EU-ministers van Financiën. Volgens een ingewijde verzet Nederland zich niet tegen het plan van Rehn.

Verhoging

Tijdens het beraad van de EU-ministers zal waarschijnlijk ook weer worden gesproken over een verhoging van het EU-noodfonds.

IMF en Europese Centrale Bank toonden zich daar eind vorig jaar voorstander van, evenals toenmalig EU-voorzitter België. Maar Duitsland vond een groter noodfonds niet nodig, evenmin als Nederland.

Minister Jan Kees de Jager van Financiën wees erop dat tot dusver alleen Ierland een beroep heeft gedaan op het fonds, zodat er nog bijna 700 miljard in zit.

Ook Griekenland kreeg een noodlening van de overige eurolanden en het IMF, maar dat gebeurde voor het noodfonds werd ingesteld.

Beurzen zetten opmars voort

Uitgegeven:	12 januari 2011 08:14
Laatst gewijzigd:	12 januari 2011 11:55

AMSTERDAM - De aandelenmarkten in Europa hebben woensdag de opmars van een dag eerder voortgezet. Beleggers zijn optimistisch gestemd over de obligatieveiling door Portugal later op de dag. De euro klom weer terug tot boven de 1,30 dollar.


De AEX-index in Amsterdam stond tegen het middaguur 0,7 procent hoger op 360,70 punten. De MidKap won 0,8 procent tot 648,89 punten. De beurzen in Parijs en Frankfurt gingen tot 1,5 procent omhoog. De Londense beurs bleef wat achter met een winst van 0,5 procent.

Portugal gaat woensdag voor 1,25 miljard euro aan obligaties veilen. Daarbij zal vooral worden gelet op de rente waartegen de leningen worden geplaatst.

''De markt heeft vertrouwen dat de obligatieplaatsing goed zal verlopen'', aldus beleggingsadviseur Sijmen Plomp van VPV Bankiers. Later deze week komen ook Spanje en Italië met obligatieveilingen. ''Dit is een goede testcase voor de markt'', aldus Plomp.

Financiële fondsen

De financiële fondsen trokken de kar in Europa. ING won 1,8 procent en Aegon ging 1,3 procent vooruit. In Madrid deden de banken het bijzonder goed. Santander klom 6,9 procent en BBVA steeg 6,5 procent.
Het Duitse Commerzbank noteerde in Frankfurt 2,7 procent hoger en Deutsche Bank steeg 2,6 procent. In Parijs ging BNP Paribas 3,6 procent vooruit en Crédit Agricole won 3,3 procent. Société Générale boekte een winst van 4,5 procent.

Spyker Cars

In Amsterdam was Spyker Cars opnieuw een opvallende stijger met een koerswinst van 17,4 procent. Dinsdag steeg het aandeel al 33 procent in waarde. Volgens analisten profiteert Spyker van de positieve geluiden die Duitse autofabrikanten als BMW, Audi en Mercedes-Benz hebben laten horen.
TNT wist munt te slaan uit de geplande overname van postbedrijf SelektMail door Sandd. Analisten denken dat TNT kan profiteren van minder prijsdruk door het wegvallen van een concurrent. TNT steeg 3,1 procent.
De euro noteerde 1,3020 dollar tegen 1,2970 dollar bij het slot op dinsdag. Dat was het laagste niveau in vier maanden.

